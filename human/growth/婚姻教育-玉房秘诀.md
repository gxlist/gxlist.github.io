# 玉房秘诀

《玉房秘诀》最早与《素女经》《玄女经》《洞玄子》《玉房指要》等同见于日本丹波康赖撰著的《医心经》中，是我国唐、五代时期传入日本国的性学著作之一。

在五代后晋宰相刘昫主持编修的《旧唐书·经籍志》就有葛氏撰《玉房秘术》一卷，冲和子撰《房秘录诀》八卷。从《玉房秘诀》的内容，可以肯定《玉房秘诀》就是《旧唐书·经籍志》中的《房秘录诀》，它们的作者便是《玉房秘诀》中的冲和子。至于《医心经》中的《玉房指要》，倒没有任何证据可以证明它就是葛氏撰《玉房秘术》。而现行的《玉房秘诀》，也远没有达到《旧唐书·经籍志》中《房秘录诀》八卷的篇幅。《玉房指要》的内容，倒很容易看作是《房秘录诀》的摘录。因此，编者将它并入《玉房秘诀》中。

那么，《玉房秘诀》的作者冲和子又是谁呢？元代医学家、养生学家李鹏飞在《天元延寿参赞书》中写道：

蜀王孟昶纳张丽华于观侧，一夕迅雷电火，张氏殒。道士李若冲，于上元夜见殿上有朱履衣冠之士，面北而立廓下，罗列罪人，有女子甚苦。白其师唐洞卿，师曰：此张丽华也。昔宠幸于此，衰渎高真所致。由是观之，天地间禁忌，不可犯也。

由此可见，李若冲应该是大约与李洞玄同时而稍后的五代时期人物。 

## 一、交接之道，务先嬉戏

冲和子曰：夫一阴一阳之谓道，构精化生之为用，其理远乎？故帝轩之问素女，彭铿之酬殷王，良有旨哉。

彭祖曰：交接之道，无复他奇，但当从容安徐，以和为贵；玩其丹田，求其口实，深按小摇，以致其气。女子感阳，亦有征候：其耳热如饮醇酒，其乳爱起，握之满手，颈项数功，两脚振扰，淫衍窃窕，乍抱男身。如此之时，小缩而浅之，则阳得气，于阴有损。又五脏之液，要在于舌，赤松子所谓玉浆，可以绝谷。当交接时，多含舌液及唾，使人胃中豁然，如服汤药，消渴立愈，逆气便下，皮肤悦泽，姿如处女。道不远求，但俗人不能识耳。

采女曰：不逆人情，而可益寿，不亦乐乎？

道人刘京言：凡御女之道，务欲先徐徐嬉戏，使神和意感，良久乃可交接。弱而内之，坚强急退，进退之间，欲令疏迟，亦勿高自投掷，颠倒五脏，伤绝络脉，致生病也。但接而勿施，能一日一夕数十交而不失精者，诸病甚愈，年寿自益。
冲和子曰：养阳之家，不可令女人窃窥此术，非但阳无益，乃至损病，所谓利器假人，则攘袂莫拟也。

## 二、闭气止精之法

彭祖曰：夫男子欲得大益者，得不知道之女为善，又当御童女，颜色亦当如童女，女苦不少年耳。若得十四、五以上，十八、九以下还，甚益佳也。然高不过三十，虽未三十而已产者，为之不能益也。吾先师相传此道者，得三千岁。兼药者可得仙。

欲行阴阳取气养生之道，不可以一女为之，得三若九若十一，多多益善。采取其精液，上鸿泉还精，肌肤悦泽，身轻目明，气力强盛，能服众敌，老人如廿时，若年少，势力百倍。御女欲一动辄易女，易女可长生。若故还御一女者，女阴气转微，为益亦少也。

青牛道士曰：数数易女则益多，一夕易十人以上尤佳。常御一女，女精气转弱，不能大益人，亦使女瘦瘠也。

《仙经》云：还经补脑之道，交接精大动欲出，急以左手中央指却抑阴囊后，大孔前，壮事抑之，长吐气，并啄齿数十过，勿闭气也。便施其精，精亦不得出，但从玉茎复还，上入脑中也。此法仙人以相授，皆饮血为盟，不得妄传，身受其殃。

若欲御女取益，而精大动者，疾仰头张目，左右上下视，缩下部，闭气，精自止。勿妄传人。能一月再施，一岁二十四施精，皆得寿一二百，有颜色，无病疹。

## 三、养阴之道

冲和子曰：非徒阳可也，阴亦宜然。西王母是养阴得道之者也。一与男交，而男立损病，女颜色光泽，不着脂粉，常食乳酪而弹五弦，所以和心系意，使无他欲。

王母无夫，好与童男交，是以不可为世教。何必王母然哉？

与男交，当安心定意，有如男子之未成，须气至，乃小收情志，与之相应，皆勿振摇踊跃，使精气先竭也。阴精先竭，其处空虚，以受风寒之疾。或闻男子与他人交接，嫉妒烦闷，阴气鼓动，坐起娟恚，精液独出，憔悴暴老，皆此也，将宜抑慎之。

若知养阴之道，使二气和合，则化为男子。若不为子，则转成精液，流入百脉，以阳养阴，百病消除，颜色悦泽，肌好，延年不老，常如少童。审得其道，常与男子交，可以绝谷九日而不知饥也。有病与鬼交者，尚可不食而消瘦，况与人交乎？

年廿，常二日一施；三十，三日一施，四十，四日一施；五十，五日一施；年过六十以去，勿复施泻。

## 四、交接损伤及其治疗

冲和子曰：夫极情逞欲，必有损伤之病，斯乃交验之著明者也。既以斯病，亦以斯治，解酲以酒，足以为喻也。

交接取敌人着腹上者，从下举腰应之，则苦腰痛、少腹里急、两脚拘。治之法：覆体正身，徐戏，愈。

交接开目，相见形体，夜燃火视图书，即病目瞑青盲。治之法：夜闭目而交，愈。

交接侧身，旁向敌，手举敌尻，病胁痛。治之法：正卧，徐戏，愈。

交接低头延颈，则病头重项强。治之法：以头置敌人额上，不低之，愈。

交接侵饱，谓夜半饭气末消而以戏，即病创胸，气满，胁下如拔，胸中苦裂，不欲饮食，心下结塞，时呕吐青黄，胃气实，结脉。若鼻出血，吐血，若胁下坚痛，面生恶创。治之法：过夜半，向晨交，愈。

交接侵酒，谓醉而后交接，戏，用力深极，即病黄疸，里瘅，胁下痛，有气接，接动手下，脾里若襄盛水，撒齐上，引肩膊。甚者，咳吐血，上气。治之法：勿复乘酒热，向晨交接，戏，徐缓愈。

当溺不溺，以交接，则病淋，少腹气急，小便难，茎中疼痛，常欲手撮持，须臾乃欲出。治之法：先小便，还卧，自定，半饭久，顷乃徐交接，愈。

当大便不大便而交接，即病痔，大便难至，清移日月，下脓血，孔旁生创如蜂穴状，清上倾倚，便不时出，疼痛痈肿，卧不得息，以道治之。法用：鸡鸣际先起，更衣还卧，自定，徐相戏弄，完体缓意，令滑泽而退，病愈神良，并愈妇病。

交接过度，汗如珠子，屈身转侧，风生被里，精虚气竭，风邪入体，则病缓弱为跛蹇，手不上头。治之法：爱，养精神；服地黄，煎。

## 五、交接疗病法

巫子都曰：令人目明之道，临动欲施时，闭气大呼，嗔目左右视，缩腹，还精气，令人百脉中也。

令人不聋之法，临欲施泻，大咽气，合齿闭气，令耳中萧萧声，复缩腹合气，流布至坚，至老不聋。

调五脏消食，疗百病之道：临施张腹，以意内气，缩后，精散而还归，有百脉也。九浅一深至琴弦、麦齿之间，正气还，邪气散去。

令人腰背不痛之法：当壁伸腰，勿甚低昂，平腰背所，却行，常令流欲补虚，养体治病，欲泻勿泻，还流流中，流中通热。

夫阴阳之道，精液为珍；即能爱之，性命可保。凡施泻之后，当取女气以自补；复建九气，内息九也。厌一者，以左手杀阴下，还精复液也。取气者，九浅一深也。以口当敌口，气呼以口吸，微引二气咽之，致气以意下也。至腹，所以助阴为阴力。如此三反，复浅之，九浅一深，九九八十一，阴数满矣。玉茎坚出之，弱内之，此为弱入强出。阴阳之和，在于琴弦、麦齿之间，阳困昆石之下，阴困麦齿之间，浅则得气，远则气散，一至谷实伤肝，见风泪出，溺有余沥；至臭鼠伤肺，咳逆，腰背痛；至昆石伤脾，腹满，腥臭，时时下利，两股疼，百病生于昆石，故伤。交接合时，不欲及远也。

黄帝曰：犯此禁，疗方奈何？

子都曰：当以女复疗之也。其法：令女正卧，两股相去九寸，男往从之，先饮玉浆，久久乃弄鸿泉，乃徐内玉茎，以手节之，则裁至琴弦、麦齿之间。敌人淫欲心烦，常自坚持，勿施泻之。度三十息，令坚强，乃徐内之，令至昆石，当极洪大，大则出之。少息劣弱，复内之。常令弱入强出，不过十日，坚如铁，热如火，百战不殆也。

## 六、七忌

第一之忌，晦朔弦望，以合阴阳，损气；以是生子，必刑残，宜深慎之。

第二之忌，雷风，天地感动，以合阴阳，血脉涌；以是生子，必痈肿。

第三之忌，新饮酒，饱食，谷气未行，以合阴阳，腹中彭亨，小便白浊；以是生子，必颠狂。

第四之忌，新不便，精气竭，以合阴阳，经脉得涩；以是生子，子必妖孽。

第五之忌，劳倦重担，志气未安，以合阴阳，筋腰苦痛；以是生子，子必夭残。

第六之忌，新沐浴，发肤未燥，以合阴阳，令人短气；以是生子，子必不全。

第七之忌，兵坚盛怒，茎脉痛，当合不合，内伤有病，如此为七伤。

## 七、不祥之子

人生喑聋者，是腊月暮之子。腊暮百鬼聚会，终夜不息。君子斋戒，小人私合阴阳，生子必喑聋。人生伤死者，名曰火子。燃烛未灭而合阴阳，有子必伤，死市中。人生颠狂，是雷电之子。四月、五月，大雨霹雳，君子斋戒，小人私合阴阳，生子必颠狂。人生为虎狼所食者，重服之子。孝子戴麻不食肉，君子羸顿，小人私合阴阳，有子必为虎狼所食。人生溺死者，父母过胞，藏于铜器中，覆以铜器，埋于阴垣下，入地七尺，名曰童子溺死水中。

大风之子多病，雷电之子颠狂，大醉之子必痴狂，劳伴倦之子必夭伤，月经之子兵亡，黄昏之子多变，人定之子不喑则聋，日入之子舌不祥，日中之子颠病，晡时之子自毁伤。

凡服药虚劣及诸病未平复，合阴阳并损人。

月煞不可合阴阳，凶。建破执定日及血忌日，不可合阴阳，损人。

冲和子曰：《易》云：天垂象见吉凶，圣人象之。《礼》云：雷将发声，生子不若，必有凶灾。其圣人作诫，不可不深慎者也。

若夫天变见于上，地灾作于下，人居其间，安得不畏而敬之？阴阳之合，尤是敬畏之大忌者也。

## 八、求子之法

彭祖曰：求子之法，当蓄养精气，勿数施舍，以妇人月事断净三五日而交，有子则男，聪明才智，老寿高贵，生女清贤，配贵人。

当向晨之际，以御阴阳，利身便躯，精光益张，生子富贵长命。

男子满百岁，生子多不寿。八十男可御十五、十八女，则生子不犯禁忌，皆寿老。女子五十得少夫，亦有子。

妇人怀子未满三月，以戊子取男子冠缨烧之以取灰，以酒服之，生子富贵明达，秘之，秘之。

妇人无子，令妇人左手持小豆二七枚，右手扶男子阴头，内女阴中，左手内豆著口中，女自男阴同入，闻男阴精下，女仍当咽豆。有效，万全不失一也。女人自闻知男人精出，不得失候。阳精多则生男，阴精多则生女。阳精为骨，阴精为肉。

## 九、择女

冲和子曰：婉娩淑慎，妇人之性，美矣。能浓纤得宜，修短合度，非秆取悦心目，抑乃尤益寿延年。

欲御女，须取少年未生乳，多肌肉，丝发小眼，睛精白黑分明者，面体濡滑，言语音声和调；而下者，其四支百节之骨皆欲令没肉而骨节不大者；其阴及腋下不欲有毛，有毛当令细滑也。

若恶女之相，蓬头憎面，槌项结喉，麦齿雄声，大口高鼻，目精浑浊，口及颔有高毛似鬓发者，骨节高大，黄发，少肉，阴毛大而且强，文多逆生，与之交会皆贼损人。

女子肌肤粗不御，身体癯瘦不御，常从高就下不御，男声气高不御，胫股生毛不御，嫉妒不御，阴冷不御，不快善不御，年过四十不御，心腹不调不御，逆毛不御，身体常冷不御，骨强健不御，卷发结喉不御，腋偏臭不御，生淫水不御。

## 十、壮阳方

治男子，欲令健，作房室，一夜十余不息。

方：

蛇床，远志，续断，苁蓉。

右四物分等，为散，日三服方寸匕。曹公服之，一夜行七十女。

## 十一、治阴痿方

治男子阴痿不起，起而不强，就事如无精，此阳气少、肾源微也。

方用：

苁蓉，五味，各二分；蛇床子，兔丝子，枳实，各四分。

右五物捣筛，酒服方寸匕，日三。蜀郡守年七十以上复有子。

又方：

雄蛾，干之，三分；细辛、蛇床子各三分。捣筛，雀卵和，如梧子。临交接服一枚，若强不止，以水洗之。

## 十二、长阴方

治男子令阴长大。

方：

柏子仁五分，白歙四分，白术七分，桂心三分，附子二分。

右五物为散，食后服方寸匕，日再。十日、廿日长大。

又方：

蜀椒，细辛，肉苁蓉。

凡三味，捣筛，以内狗胆中，悬所居上三十日，以磨阴，长一寸。

## 十三、窄阴方

令女玉门小。

方：

硫磺四分，远志二分，为散，绢囊盛著玉门中，即急。

又方：

硫磺二分，薄华二分，为散，三指撮著一升汤中，洗玉门二十日，如未嫁之僮。

## 十四、治初交伤痛方

治妇人初交伤痛，积日不歇。

方：

甘草二分，芍药二分，生姜三分，桂十分（一作桂心一分），水三升（或作水一升），煮三沸一服。

## 十五、治阴肿疼痛方

女人伤于阴阳过，患阴肿疼痛。

方：

桑根皮（切）半升，干姜一两，桂心一两，枣廿枚。

以酒一斗，煮三沸，服一升。勿令汗出当风。亦可用水煮。
